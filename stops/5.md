---
layout: episode
lang: it
ref: stop5
permalink: /stops/5/
type: stop
section_title: L'IMPOSSIBILE È NOTO
title: METAFISICA E DADA TRA EUROPA E ITALIA 
page_rank: 5
stop_id: 5
audio_file: audio5.mp3
hero_images:
hero_images:
 - path: 05-01.jpg
   alt_text: Guida nr.5
---

Estraneo al dibattito formalistico intavolato tra futurismo e cubismo nel primo quinquennio degli anni dieci e influenzato invece dalla cultura simbolista di fine Ottocento, il pittore Giorgio De Chirico maturò a Parigi, dove conobbe Max Jacob e Apollinaire, una personale invenzione compositiva di carattere figurativo. Questa sfocerà nel 1917 a Ferrara, con la collaborazione di Carlo Carrà, fino al 1915 uno dei principali pittori futuristi, nella creazione della corrente artistica della “Metafisica”. Essa può essere intesa sia come momento di ricomposizione della figura dopo la rottura radicale delle avanguardie, di recupero delle iconografie classiche, sia come affermazione concettuale dello spaesamento causato all’uomo dalla nuova condizione “alienata” della vita moderna.

L’accostamento inatteso tra oggetti, che De Chirico realizza già negli anni Dieci, sarà decisivo per la nascita del Surrealismo francese negli anni Venti. In questa sezione Il trovatore di De Chirico è accostato a Chateau de Cartes di Andrè Masson, del 1924. Infatti, il futuro pittore surrealista praticava una sorta di fusione tra cubismo e metafisica che, prima del surrealismo, cercava di rileggere il cubismo alla luce delle “architetture pericolanti”, degli “accatastamenti di oggetti” di De Chirico.

Alla poetica metafisica, seppure lentamente, approdandovi dall’interno della poetica macchinista del futurismo, giungerà anche Mario Sironi. Egli realizza una graduale rilettura del tema futurista della città, da lui reinterpretato come desolazione “irreale” delle periferie urbane. Nell’ambito dello sviluppo del futurismo alla fine degli anni 10, un artista futurista, tra gli ideatori dell’arte meccanica futurista, Vinicio Paladini, si avvicinò alla pittura metafisica in chiave di accesa cromia. 

Il Dadaismo è considerato da alcuni importanti storici dell’arte attivi sia in Francia che in Italia come Giovanni Lista come una estremizzazione di alcune delle intuizioni del futurismo italiano. Il Dadaismo, che nacque nel 1916 a Zurigo con l’apertura del Cabaret Voltaire da parte di Hugo Ball e Emmy Hennings, e l’immediata partecipazione di Tristan Tzara e Hans Harp, è infatti debitore sia di un rapporto di fitta corrispondenza epistolare con i protagonisti del futurismo sia della principale idea marinettiana di distruzione e azzeramento del passato. Il dadaismo rivolge verso l’arte stessa questo principio di azzeramento, cercando di de-estetizzare l’opera d’arte.

Anche su questo versante, la negazione della semantica verbale fino al raggiungimento del semplice suono, la ricerca della vita brutale della materia, anche tramite l’inserimento di materiali anomali nell’opera, sono tutti caratteri pre-dadaisti professati dall’estetica futurista. Il gesto Dadaista che sarà più influente nella storia dell’arte del Novecento, la presentazione di un oggetto comune come opera d’arte, l’orinatoio di Duchamp nel 1917, ebbe il suo precedente più immediato nella “Ruota della bicicletta” del 1913, lavoro che cercava di risolvere il dibattito tra futurismo e cubismo su come rendere il movimento in pittura presentando un oggetto reale.

La sezione presenta un’opera su carta del 1923, realizzata solo con timbri, firme e schemi, del tedesco Kurt Schwitters, tra i maggiori esponenti di Dada, capostipite del Dada berlinese, e tre opere di artisti futuristi, Fortunato Depero, Francesco Cangiullo e Antonio Fornari, caratterizzate in senso dadaista, cioè come “forza di negazione”. Il dadaismo ebbe il suo più importante rappresentante in Italia nel filosofo e pittore, prima futurista, Julius Evola. 

