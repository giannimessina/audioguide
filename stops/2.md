---
layout: episode
permalink: /stops/2/
type: stop
section_title: Guida nr.2
title: L’INVENZIONE DEL MOVIMENTO NELLA FOTOGRAFIA E NELLA PITTURA
page_rank: 2
stop_id: 2
audio_file: audio2.mp3
hero_images:
 - path: 02-01.jpg
   alt_text: Guida nr.2
---

L’invenzione del movimento nella e attraverso la fotografia si deve all’artista inglese Eadweard Muybridge negli anni Settanta dell’Ottocento. Incaricato dal magnate californiano Leland Stanford di capire se il cavallo si staccasse dal suolo durante la corsa, Muybridge inventò un metodo per scattare una sequenza di fotografie grazie a un congegno che attivava l’animale mentre correva e riuscì a fotografarlo mentre era sospeso in aria. Riunendo le diverse fotografie scattate durante questo esperimento, Muybridge inventò delle tavole che, nella loro sequenza, riproducevano la corsa del cavallo.

Queste tavole, edite in collotipi, ebbero un immediato successo commerciale e una larga diffusione nell’Europa del tempo. Muybridge iniziò a fotografare con questo metodo soggetti estranei alla ricerca scientifica, rendendo le sue composizioni fotografiche sempre più artistiche e guidate dall’ispirazione.

A volte le traiettorie tracciate dagli atleti da lui fotografati, assumono un carattere quasi astratto: si tratta di primordiali rappresentazioni dei flussi di energia. Altre volte compaiono nelle sue opere gesti quotidiani, come due amanti chi si baciano. Celebri sono le sue serie dedicate agli sport: saltatori con l’asta, saltatori in alto, saltatori in lungo, saltatori a piedi uniti, lanciatori di giavellotto, lanciatori del sasso.

Nel 1879, Muybridge ideò una sorta di lanterna magica che, rotando, mostrava le immagini in moto. Nasce lo Zoopraxiscopio, una forma di cinema primordiale. Il lavoro di Muybridge fu proseguito di lì a poco dal fotografo francese Étienne-Jules Marey, che giunse a registrare il movimento di oggetti e corpi nella stessa fotografia. Entrambi i due fotografi esercitarono un’influenza importante sui pittori futuristi negli anni Dieci del Novecento. In particolare fu Giacomo Balla che, ispirandosi a loro, analizzò con disegni e dipinti l’immagine moltiplicata, causata dalla impressioni sulla retina, di un corpo in movimento nello spazio. Scomponendo l’oggetto secondo le fasi del suo movimento, Balla giunse a comprenderne le forze essenziali, e a rappresentarle in astratto.

La parete di questa prima sala della mostra riunisce alcune fotografie originali di Muybridge e un prezioso studio sul dinamismo del volo di una rondine di Giacomo Balla, del 1912.  
